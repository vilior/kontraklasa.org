---
author: admin
comments: true
date: 2019-10-30 07:19:49+00:00
layout: post
link: http://kontraklasa.org/2019/10/30/sto-traze-ucitelji-i-nastavnici/
slug: sto-traze-ucitelji-i-nastavnici
title: Što traže učitelji i nastavnici?
wordpress_id: 493
categories:
- Analize
- Vijesti
tags:
- obrazovanje
- sindikati
- štrajk
---

**Što traže učitelji i nastavnici?**




Štrajk u osnovnim i srednjim školama u Hrvatskoj počeo je 10. listopada 2019. i traje već više od dva tjedna. U medijima sve više jača kampanja dezinformacija i ocrnjivanja zaposlenih u prosvjeti, i to dobrim dijelom oponašajući retoriku premijera i velikoga dijela Vlade. Učitelje i učiteljice, nastavnike i nastavnice – ljude o kojima ovisi obrazovanje novih generacija – naziva se uhljebima i neradnicima te ih se pokušava prikazati kao nezahvalne, posebice nakon nedavne premijerove odluke o povišicama u javnom sektoru. No, što se zapravo događa?







**Novi problemi**




Položaj prosvjetnih radnika u Hrvatskoj nikad nije bio bajan. Školstvo je već poslovično potplaćeno za količinu stresa koju rad u tom sektoru donosi, no posljednjih je nekoliko godina posebno loše. Od ekonomske krize koja je započela još 2008. godine, plaće u prosvjeti isprva su pale zbog ukidanja dijela dodataka u sklopu „stezanja remena“, a potom su samo neznatno rasle (uz stalnu inflaciju!). Nakon krize došla je reforma. U kurikularnu reformu klela se i Milanovićeva, i Oreškovićeva, i, u konačnici, Plenkovićeva vlada, koja ju je u koaliciji s HNS-om konačno počela provoditi. Međutim, njena je provedba ishitrena i problematična. Novi je program prošle godine eksperimentalno uveden u nekolicinu hrvatskih škola, ali je već ove jeseni uveden u prve razrede **svih** osnovnih i srednjih škola te u pete razrede **svih** osnovnih škola u RH. Jasno je da rezultati „eksperimentalne faze“ nisu mogli biti kvalitetno analizirani i vrednovani tijekom dva-tri ljetna mjeseca te da su učitelji i nastavnici naglo dovedeni pred gotov čin. Sama je reforma sveobuhvatna, ali i komplicirana, a u većini segmenata donosi i znatno povećanje opsega posla – bez dostojne povišice. Sve u svemu, nezavidna situacija!







**Kako se određuju plaće nastavnika i nastavnica?**




Plaća nastavnog osoblja u osnovnim i srednjim školama u RH definirana je kao **umnožak osnovice plaće i koeficijenta složenosti poslova**, uz varijabilne dodatke i povećanje od 0,5 % za svaku godinu radnog staža.







**Koji su zahtjevi?**




Sindikati (i radnici/ce u prosvjeti općenito) zbog novih problema koje smo naveli, ali i starih, svima dobro poznatih problema potplaćenosti i stanja hrvatskog školstva, iznijeli su svoje osnovne zahtjeve:






 	
  * povećanje koeficijenta složenosti poslova za učitelje/nastavnike s visokom stručnom spremom s 1,325 na 1,406.

 	
  * izjednačavanje koeficijenta za školske tajnike, voditelje računovodstva i druge školske službenike s navedenim koeficijentom (1,406)

 	
  * povećanje koeficijenta za ostale zaposlenike (strukovne učitelje/učiteljice, domare, spremačice itd.) za 6,11 %.

 	
  * koeficijent složenosti poslova za nedavno uvedeni stupanj „izvrsnog savjetnika“ (novi, treći stupanj u napredovanju najboljih u sustavu; dosad su postojala samo dva stupnja – mentor i savjetnik) najmanje 10 % veći od koeficijenta za stupanj savjetnika.




No premijer Plenković prije nekoliko je dana na sva zvona objavio kako je njegova vlada odlučila podići **osnovicu plaće _svim_** državnim zaposlenicima za 6,12 %. Ova se odluka predstavljala kao rješenje problema, ali sindikati su je odmah odbili. Dežurni kritičari radnika (u javnom sektoru ili općenito) odmah su krenuli u medijsku kampanju pljuvanja po sindikatima zbog „nezahvalnosti“ i/ili „uhljebništva“, što se nastavlja sve žešće. Međutim, podizanje osnovice svim državnim zaposlenicima **_nikad nije bio cilj ovoga štrajka! _**Sindikati su od početka tražili podizanje _koeficijenata_ za zaposlene u prosvjeti! Plenkovićeva je odluka o podizanju osnovice svim državnim zaposlenicima stoga samo jeftin pokušaj okretanja javnosti protiv radnika i radnica u školstvu, ali i u drugim neophodnim dijelovima javnog sektora (npr. medicinskih sestara i tehničara), koji traže bolje uvjete rada, a ovime ih se izjednačava s mnogobrojnim državnim birokratima i političkim podobnicima na nebrojenim izmišljenim radnim mjestima.




Usprkos tomu solidarnost štrajkaša nije upitna. Svakoga je dana u štrajk uključeno 70 – 90 % zaposlenih u školama, a ni javnost se ne da zavarati.




Ne smijemo nasjesti na podmetanja Vlade i medija! Pružimo punu podršku prosvjetarima u njihovoj borbi za bolje plaće i primjeren društveni status!
