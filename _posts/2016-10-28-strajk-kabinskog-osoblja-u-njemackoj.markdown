---
author: admin
comments: true
date: 2016-10-28 14:52:35+00:00
layout: post
link: http://kontraklasa.org/2016/10/28/strajk-kabinskog-osoblja-u-njemackoj/
slug: strajk-kabinskog-osoblja-u-njemackoj
title: Štrajk kabinskog osoblja u Njemačkoj
wordpress_id: 192
categories:
- Vijesti
---

Štrajk kabinskog osoblja koji je u četvrtak 27. listopada zahvatio niskobudžetne podružnice njemačke Lufthanse – Eurowings i Germanwings – možda će se ponoviti i idućeg tjedna. Naime, nezavisni sindikat tamošnjeg kabinskog osoblja, UFO (Unabhängige Flugbegleiter Organisation), tokom ovog tjedna nije uspio postići dogovor s upravom oko povišenja plaća i općenitog poboljšanja uvjeta rada u ovom fizički i psihički iscrpljujućem sektoru zračnog prometa. Iako su se u njemačkim medijima počele pojavljivati informacije o tome kako je uprava još u srijedu odlučila pristati na povećanje plaća u iznosu od 7%, jedan od vođa sindikata, Nicoley Baublies, u intervjuu ZDF-u rekao je kako UFO takvu ponudu nije dobio te da se radi o najobičnijoj predstavi za javnost od strane uprave.[1]




Jučerašnjim su štrajkom odgođena 393 od 551 planiranog leta zrakoplova Eurowingsa, što je osjetilo oko 40.000 putnika, uglavnom na domaćim letovima unutar Njemačke, javlja Deutsche Welle.[2] Vodstvo sindikata ispričalo se putnicima na neugodnosti, još jednom ukazavši na neodgovornost uprave zbog koje je i došlo do štrajka.[3]




Ovo nije prvi štrajk kabinskog osoblja neke Lufthansine podružnice u posljednje vrijeme. Prošle su godine radnici Lufthanse održali sedmodnevni štrajk zbog nakana uprave da smanji izdvajanja za prijevremene mirovine, u svrhu „povećanja kompetitivnosti“ u odnosu na druge niskobudžetne aviokompanije poput irskog Ryanaira. Tim je štrajkom odgođeno preko 4.000 letova, a preko pola milijuna putnika moralo je pronaći drugu opciju za nastavak putovanja. Financijska šteta koju je prošlogodišnji štrajk prouzročio Lufthansi mjerila se u desecima milijuna eura, a ostaje vidjeti koliku je štetu ovoga puta spremna pretrpjeti uprava umjesto popuštanja radničkim zahtjevima. Sindikati njemačkog kabinskog osoblja, posebice oni nezavisni, predstavljaju jednu od najborbenijih sekcija njemačke radničke klase, no ipak manjinu u ukupnom broju zaposlenih u tom sektoru; stoga se čini kako predstoji još jedna teška borba radnika protiv omražene „racionalizacije poslovanja“.






* * *




[1] [https://www.zdf.de/nachrichten/zdf-morgenmagazin/flugbegleiter-streiken-fuer-absicherung-102.html](https://www.zdf.de/nachrichten/zdf-morgenmagazin/flugbegleiter-streiken-fuer-absicherung-102.html)




[2] [http://www.dw.com/en/two-more-days-of-eurowings-strikes-threatened-for-next-week/a-36180838](http://www.dw.com/en/two-more-days-of-eurowings-strikes-threatened-for-next-week/a-36180838)




[3] [https://www.ufo-online.aero/news/allgemeine-news-und-informationen/799-an-unsere-passagiere](https://www.ufo-online.aero/news/allgemeine-news-und-informationen/799-an-unsere-passagiere)
