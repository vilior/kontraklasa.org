---
author: admin
comments: true
date: 2018-03-16 20:04:07+00:00
layout: post
link: http://kontraklasa.org/2018/03/16/strajk-u-dalekovod-proizvodnji/
slug: strajk-u-dalekovod-proizvodnji
title: Štrajk u Dalekovod proizvodnji
wordpress_id: 361
categories:
- Vijesti
tags:
- štrajk
---

Nakon višemjesečnih neuspješnih pregovora s upravom, radnici Dalekovod proizvodnje, dijela Dalekovod grupe, ovog su utorka stupili u opći štrajk. U štrajku sudjeluju postrojenja u Velikoj Gorici i Dugom Selu, odnosno kompletni proizvodni kapaciteti tvrtke. Uzrok štrajku je namjera nove uprave predvođene Gordanom Kolakom – inače članom Vijeća za domovinsku sigurnost predsjednice Grabar-Kitarović i savjetnik ministra obrane Damira Krstičevića – da ne obnovi stari kolektivni ugovor, već da uvede novi, kojim bi se radnička prava i plaće dobrano smanjile. Same bi plaće bile smanjene za čak 20% (većini radnika to predstavlja pad od preko tisuću kuna), a nestale bi i božićnice i regresi. Uprava je radnicima zaprijetila i otkazima nakon kojih bi bili prisiljeni individualno pristajati na novi kolektivni ugovor kako bi se uopće mogli vratiti na posao.




Dalekovod grupa prošlu je godinu završila s preko 10 milijuna kuna neto dobiti, a sama Dalekovod proizvodnja trenutno surađuje s tvrtkama diljem Hrvatske i Europe, pa čak i u Skandinaviji. Riječima samih radnika, firma je poslovala uspješno do dolaska nove uprave predvođene Kolakom, dok im sada prijete čak i potpunim zatvaranjem pogona. Koliko su tu u pitanju samo prazne prijetnje, a koliko se radi o stvarnim namjerama nove uprave još nije u potpunosti jasno, no radnici Dalekovoda iskazali su iznimnu razinu solidarnosti te tako usprkos svim prijetnjama preko 90% radnika sudjeluje u štrajku kojemu se za sada, na žalost, ne nazire kraj.




Radnici Dalekovoda doći će podržati prosvjed radnika HT-a koji će se održati u subotu 17. 3. na Cvjetnom trgu u Zagrebu.
