---
author: admin
comments: true
date: 2017-09-27 10:00:11+00:00
layout: post
link: http://kontraklasa.org/2017/09/27/intervju-100-dana-strajka-medicinskih-sestara-i-tehnicara-u-keniji/
slug: intervju-100-dana-strajka-medicinskih-sestara-i-tehnicara-u-keniji
title: 'Intervju: 100 dana štrajka medicinskih sestara i tehničara u Keniji'
wordpress_id: 336
categories:
- Intervjui
- Prijevodi
tags:
- Afrika
- libcom.org
- štrajk
- zdravstvo
---

Bolničko osoblje u Keniji – medicinske sestre i tehničari – štrajkaju već preko 100 dana. Vlada je štrajk proglasila ilegalnim i počela dijeliti otkaze. Usprkos tome, radnici i radnice u javnom zdravstvu nastavljaju svoju borbu. Slijedi intervju s medicinskim tehničarem Nahashonom, kojeg su prije nekoliko dana objavili drugovi na portalu [libcom](https://libcom.org/).<!-- more -->




**Libcom:** Koja je pozadina štrajka i koji su vaši konkretni zahtjevi?




**N:** Guverneri [47 kenijskih regija – op.a.] koji su po kenijskom sustavu poslodavci medicinskih sestara, odbili su bilo kakvo povećanje plaća pod izgovorom da se radi o prevelikom novčanom iznosu. Sindikat medicinskih sestara i tehničara sudjelovao je u čitavom nizu sastanaka s Vijećem guvernera koji su urodili plodom, no Vijeće je nakon nekog vremena odbilo prihvatiti obostrano dogovoreni nacrt kolektivnog ugovora. Sve se ovo počelo odvijati nakon početka novog postupka određivanja uloga medicinskih sestara/tehničara u kenijskim javnim bolnicama, kojim su medicinske sestre i tehničari stavljeni u kategoriju „nekvalificiranih i polukvalificiranih službenika“. Medicinske sestre su se odmah pobunile protiv takve kategorizacije.




Spomenuti postupak još uvijek traje. Između ostalog, utvrđeno je da medicinske sestre u Keniji obavljaju gotovo 3 puta više posla od njihovih kolega/ica u razvijenom svijetu. Tehničari i sestre su osim toga u bolnicama izloženi infektivnom otpadu, kemikalijama i raznim drugim opasnim supstancama; za taj rizik još uvijek ne dobivamo nikakav novčani dodatak.




Zahtjevi kenijskih medicinskih sestara i tehničara su sljedeći:






 	
  * 15.400 šilinga dodatka za zdravstveno osiguranje mjesečno (125€)

 	
  * 10.000 šilinga ostalih dodataka mjesečno (81€)

 	
  * 50.000 šilinga dodatka za najam uniforme (isplata jednom godišnje)




**Libcom:** Kako je štrajk organiziran? U kenijskim se medijima ponekad može čuti nešto o uličnim prosvjedima, traju li oni još uvijek?




**N:** Štrajk je započeo zbog stalnih odgoda uvođenja željenih povišica. Sindikat je održao nekoliko sastanaka s guvernerima i s njima postigao dogovor oko nacrta novog kolektivnog ugovora, no sami su ga guverneri na kraju odbili potpisati zbog navodnog nedostatka novčanih sredstava. Tomu je pridonijelo i ranije odbijanje dogovora od strane državne komisije za plaće u javnom sektoru na temelju navodne „neostvarivosti“ radničkih zahtjeva. Seth Panyako, generalni sekretar Kenijskog nacionalnog sindikata medicinskih sestara i tehničara (_Kenya National Union of Nurses, KNUN_), potom je pozvao na stupanje u generalni štrajk, koji je pogodio javne bolnice diljem Kenije.




Medicinske sestre i tehničari su od početka podržali sindikat i stupanje u štrajk, te svakoga tjedna sudjeluju na prosvjedima u Nairobiju (glavnom gradu Kenije) dok čekaju ishode novih sastanaka s poslodavcima kojima se pokušava razriješiti kriza koja traje već više od tri mjeseca.




**Libcom:** Koliko je štrajk uspješan u ometanju rada javnih bolnica?




**N:** Štrajk je omeo rad u javnim bolnicama do te mjere da se novi pacijenti više ne mogu prijavljivati, a situacija je postala još gora nakon što su nam se u štrajku pridružili i klinički asistenti[1]. Pacijenti su trenutno prisiljeni tražiti pomoć u relativno skupljim privatnim bolnicama.




**Libcom:** Koliko medicinskih sestara i tehničara trenutno štrajka?




**N:** Ovoga trenutka, sindikat KNUN ima oko 26.000 registriranih članova/ica iz svih krajeva Kenije koji sudjeluju u štrajku. Treba ponovno napomenuti kako čak 97% njih zapošljavaju regionalne vlade. Sve su javne bolnice u Keniji zahvaćene ovim štrajkom, bolnički su odjeli napušteni, a vrata bolnica zaključana jer u njima nema sestara i tehničara koji bi mogli pružiti svoje usluge pacijentima. Privatne su bolnice iskoristile ovu priliku za širenje poslovanja; siromašni pacijenti pate u tišini, a neki su od njih čak i zatočeni u tim bolnicama jer nisu u mogućnosti otplatiti svoje bolničke dugove.




**Libcom:** Kenijski su liječnici ovoga ožujka uspješno okončali svoj stodnevni štrajk oko kolektivnog ugovora. Imate li i njihovu podršku?




**N:** Od strane liječnika jedva da dobivamo ikakvu podršku. Njihov je stodnevni štrajk završio i vrlo su zadovoljni nakon što je vlada uslišila njihove zahtjeve.




**Libcom:** Klinički asistenti su se nedavno pridružili vašem štrajku. Pripadaju li i oni istom sindikatu i što ih je nagnalo na stupanje u štrajk?




**N:** Klinički asistenti u Keniji pripadaju drugom sindikatu – Kenijskom sindikatu kliničkih asistenata (_Kenya Union of Clinical Officers, KUCO_). Razlog je njihovog stupanja u štrajk nova kategorizacija zaposlenja u zdravstvenom sektoru po kojoj su prebačeni u kategoriju „nekvalificiranog ili polukvalificiranog osoblja“.




**Libcom:** Profesori na javnim sveučilištima su ovoga srpnja također štrajkali. Rezultira li većina pregovora s Vladom o kolektivnim ugovorima stupanjem u štrajk ili su Uhuru Kenyatta[2] i regionalni guverneri u posljednje vrijeme promijenili taktiku pregovaranja?




**N:** U Keniji je u posljednje vrijeme došlo do vala štrajkova, zbog vladine nepopustljivosti u pregovorima. Predsjednik Kenyatta sa svoje strane potiče radnike na popustljivije pregovore kako bi se štrajkovi što prije priveli kraju.




**Libcom:** Čuli smo nekoliko dojava o tome da su vlasti sestrama i tehničarima prijetile otkazima i dovođenjem štrajkolomaca iz inozemstva. Je li se to dogodilo? Kakav je vaš odgovor na te prijetnje?




**N:** Regionalne nam vlade konstantno prijete, a u nekim su regijama čak i objavljeni natječaji za poslove medicinskih tehničara i sestara, no sindikat nije popustio. Takvi su natječaji između ostalih objavljivani u regijama Kiambu, Kirinyaga i Taita-Taveta, dok su vlasti u regijama Tharaka-Nithi i Nyandarau više usmjerene ka dijalogu s radnicima.




**Libcom:** Jesu li nedavni predsjednički izbori[3] ikako utjecali na tijek događaja? Koji su stavovi opozicije o štrajku?




**N:** Sve strane uključene u nedavne sporne predsjedničke izbore pretežno šute o štrajku, uz izuzetak ponekog poziva na daljnje pregovore između guvernera i zaposlenika. Odinga (vođa opozicije) nikad nije ni spomenuo naš štrajk u javnosti.




**Libcom:** Kako sestre i tehničari preživljavaju tijekom ovog štrajka? Postoji li štrajkaški fond?




**N:** Ovo je jedan od najdužih štrajkova bolničkog osoblja u kenijskoj povijesti. Sestre i tehničari već tri mjeseca preživljavaju bez plaće jer je Vijeće guvernera dalo direktive svim ravnateljima bolnica da obustave isplate štrajkačima. Štrajkaškog fonda nemamo.




_Originalni intervju na engleskom pročitajte ovdje: _[_https://libcom.org/news/interview-100-days-kenya-nurses-strike-21092017_](https://libcom.org/news/interview-100-days-kenya-nurses-strike-21092017)






* * *




[1] Klinički asistenti (eng. _Clinical officers_) vrsta su pomoćnog bolničkog osoblja u nekim afričkim zemljama; mogu obavljati preglede, administrativne poslove i jednostavnije kirurške zahvate te im stručno osposobljavanje traje 4 godine, za razliku od doktora medicine (eng. Medical officers) koji prolaze šestogodišnji studij (kao u RH).




[2] Uhuru Kenyatta, predsjednik Kenije od 2013. godine nakon pobjede na izborima za koje postoji sumnja da su bili namješteni. Sin prvog predsjednika samostalne Kenije, Joma Kenyatte, koji je državom autokratski vladao čak 12 godina, do svoje smrti.




[3] Predsjednički, parlamentarni i lokalni izbori u Keniji provedeni su 8. kolovoza ove godine. Na predsjedničkim je izborima ponovno pobijedio aktualni predsjednik Kenyatta, no kenijski je vrhovni sud 1. rujna poništio izbore zbog sumnji u izbornu krađu. Novi će se izbori održati 17. listopada.
