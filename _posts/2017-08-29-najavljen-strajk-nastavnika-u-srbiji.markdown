---
author: admin
comments: true
date: 2017-08-29 15:41:52+00:00
layout: post
link: http://kontraklasa.org/2017/08/29/najavljen-strajk-nastavnika-u-srbiji/
slug: najavljen-strajk-nastavnika-u-srbiji
title: Najavljen štrajk nastavnika u Srbiji
wordpress_id: 330
categories:
- Vijesti
---

Dio prosvjetnih radnika u Republici Srbiji odlučio je novu školsku godinu započeti – štrajkom. Prvoga će rujna tako u mnogim školama u Srbiji školski sati biti skraćeni na 30 minuta, a u podne se očekuju i prosvjedni skupovi nastavnika u većim gradovima. Skraćenje nastave tek je prvi oblik borbe za koju su se odlučili nastavnici, a od 4. rujna može se očekivati i daljnja eskalacija ako ne dođe do dogovora s vlastima.




Srbijanski prosvjetni radnici već godinama traže povećanje plaća, koje su trenutno čak 12% niže od državnog prosjeka. Nakon propalih prošlotjednih razgovora s premijerkom Brnabić i prvih prijetnji štrajkom, Ministarstvo prosvjete Srbije reagiralo je najavljivanjem otpuštanja preko 4.400 nastavnika pod krinkom rješavanja „tehnološkog viška“. Nastavnici se tako štrajkom bore i za budućnost svojih kolega koji se nalaze u posebnoj opasnosti zbog nedavno uvedenog moratorija na zapošljavanje u obrazovnom sektoru. Prvoga rujna rad će skratiti samo jedan od sindikata prosvjetnih radnika, dok se u ponedjeljak očekuje i podrška ostalih. No, ako je suditi po odnosu hrvatskih sindikata obrazovanja prema svojim članovima i članicama, možda će i srbijanski nastavnici morati izaći iz njihovih okvira ako će htjeti osigurati uspjeh svoje borbe.
