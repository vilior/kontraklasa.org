---
author: admin
comments: true
date: 2019-05-06 16:15:48+00:00
layout: post
link: http://kontraklasa.org/2019/05/06/strajk-nastavnika-u-poljskoj/
slug: strajk-nastavnika-u-poljskoj
title: Štrajk nastavnika u Poljskoj
wordpress_id: 485
categories:
- Analize
- Prijevodi
tags:
- obrazovanje
- sindikati
- štrajk
---

_Prijevod vrlo kratke analize nedavnog štrajka poljskih nastavnika, čiji su autori naši drugovi iz slovačke grupe [Karmina](https://karmina.red/)._

Prošle je subote Savez poljskih nastavnika (ZNP) odlučio okončati štrajk učitelja i nastavnika. Štrajk na području čitave Poljske započeo je 8. 4. i nije imao vremensko ograničenje. Obustavi rada se priključilo oko 70% vrtića, osnovnih i srednjih škola. Glavni zahtjev sindikata najprije je bilo povećanje plaća za 1000 zlota (oko 233€), što se kasnije pretvorilo u zahtjev za 30-postotnim povećanjem plaća. Vlada je ponudila 15%, uz mogućnost daljnjeg povećanja plaća u zamjenu za produljenje radnog vremena, što bi pak moglo dovesti do smanjenja broja nastavnog osoblja od čak 20%. Iako je ovaj štrajk trajanjem i opsegom vjerojatno bio najveći u Poljskoj nakon 1989. godine, osnovni zahtjevi štrajkaša nisu ispunjeni, a nisu dobivena ni konkretna obećanja od poljske vlade. Očekuje se kako će se štrajk nastaviti najesen.


Vrijeme je bilo taktički dobro izabrano: prije dva tjedna održani su završni ispiti u osnovnim školama, a od 6. 5. počinju mature. Osim toga, krajem svibnja održavaju se i izbori za Europski parlament, koji su poljskoj vladi od velike važnosti. No, snažan potencijal ovog štrajka pokazao se kao dvosjekli mač. Pod pritiskom nije bila samo vlada, već i sami nastavnici. Vlada je pokušala naizgled nemoguće – usprkos štrajku omogućiti nesmetano odvijanje završnih ispita uz pomoć vanjskog osoblja (svećenika, časnih sestara, kateheta, pa čak i zatvorskog osoblja). Na kraju je vlada imala jače živce od nastavnika i ZNP-a. Službeni je razlog za okončanje štrajka bilo upravo omogućavanje izlaska na maturalne ispite.




Težina moralne odgovornosti za učenike i đake nije bila jedina slabost štrajka. Iako je sudjelovao vrlo velik broj škola, brza pobjeda kojoj su se neki možda nadali ipak se nije ostvarila. Kada se dio štrajkaša počeo vraćati na posao (dobrim dijelom i zbog loše financijske situacije u nekim regijama), koordinacija štrajka to nije uspjela prevladati, a glasovi koji su pozivali na njegov prekid postajali su sve glasniji.




Ponovljeno je iskustvo Inicijative slovačkih učitelja (ISU) iz 2016. godine. Štrajk u školstvu se državi i poslodavcima ne čini tako velikim problemom poput obustave rada u nekim ključnim industrijama, logistici ili hitnoj medicinskoj skrbi. Škole mogu stvoriti „sekundarni“ pritisak, i to ako prekid njihovog rada počne utjecati na svakodnevnu rutinu ostalih radnika. Vlada je to shvatila, bila je nemilosrdna i dobro odigrala svoju ulogu. Stoga, ako nastavnici odluče štrajkati na neodređeni period, moraju biti spremni na dugu borbu, tijekom koje se moraju moći osloniti na solidarnost i pomoć svojih lokalnih zajednica. Ni u Slovačkoj ni u Poljskoj ne mogu se oslanjati na sindikate, koji nemaju ni kapaciteta ni motivacije za stvarnu podršku.




Dakle, unatoč dobrom tempiranju, odlučnosti i potpori javnosti, štrajk nije bio u stanju ispuniti osnovne zahtjeve. Međutim, ipak je ostvarena masovna mobilizacija, što je također utjecalo na širu javnost. Još je 2008. godine u poljskom školstvu započeo val štrajkova protiv reformi tadašnje liberalne vlade. No svojim opsegom ovogodišnji se štrajk može usporediti samo sa starijim školskim štrajkom iz 1993., koji je predstavljao reakciju radnika na tadašnje drastične reforme. Stoga je usprkos svemu ovaj štrajk i dalje vrijedan izvor novog iskustva koje nastavnici i nastavnice mogu iskoristiti u svom idućem pokušaju u rujnu.
