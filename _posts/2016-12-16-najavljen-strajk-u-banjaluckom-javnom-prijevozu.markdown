---
author: admin
comments: true
date: 2016-12-16 15:47:22+00:00
layout: post
link: http://kontraklasa.org/2016/12/16/najavljen-strajk-u-banjaluckom-javnom-prijevozu/
slug: najavljen-strajk-u-banjaluckom-javnom-prijevozu
title: Najavljen štrajk u banjalučkom javnom prijevozu
wordpress_id: 223
categories:
- Vijesti
---

Vozači banjalučkog gradskog prijevoza najavili su mogućnost štrajka tijekom zimskih praznika ukoliko uprava u vidu gradskog _Odjeljenja za poslove saobraćaja_ do tad ne pristane na njihove uvjete. Vozači prvenstveno traže veće i redovite plaće jer, riječima predsjednika Udruženja vozača Draška Talijana, njihova trenutna plaća ne pokriva ni svakodnevne troškove. Još su krajem listopada banjalučki vozači podnijeli peticiju vlasnicima prijevozničkih firmi u kojoj su između ostalog zatražili ispunjavanje zakonom propisanih obaveza poslodavca, poput računanja prekovremenih sati, plaćenog toplog obroka i prijevoza te povećanja plaća za 20 posto, prenose banjalučki mediji. Poslodavci su tada odbili komentirati ove zahtjeve te se pozvali na Zakon o komunalnoj djelatnosti, prema kojemu je zabranjeno obustaviti javni prijevoz putnika, čime su pokušali odvratiti radnike od obustave rada.


Gradski i prigradski javni prijevoz Banja Luke inače je podijeljen među nekoliko prijevozničkih kompanija, koje svoje usluge pružaju Gradu, odnosno njegovom Odjeljenju za poslove saobraćaja. Prijevoznici su krajem ove godine od gradske uprave zatražili poskupljenje cijene autobusnih karata, naravno ne zbog povišenja plaća vozača, nego zbog „skoka“ rafinerijske cijene nafte. Uz to zatražili su i dodatne subvencije, koje će, po svemu sudeći, biti iskorištene za punjenje nečijih džepova umjesto za povećanje plaća ili ulaganja u prijevoznu infrastrukturu.

Procijenjuje se da je u posljednjih nekoliko godina Banja Luku zbog loših uvjeta rada napustilo oko 30% vozača u javnom prijevozu, a ukoliko se sada postavljeni uvjeti ne prihvate, može se očekivati samo nastavak tog trenda, tako čestog u post-tranzicijskoj Bosni i Hercegovini.
